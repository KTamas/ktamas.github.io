Slashdot interjúk: 2000
=======================


_(Ezt a posztot több, mint két éve írtam eredetileg, gondoltam elkezdem kitakarítani a draft mappámat a [cult of done](http://www.brepettis.com/blog/2009/3/3/the-cult-of-done-manifesto.html) jegyében. Csak két évet írtam meg, de az is több a semminél, valamint az egész szerintem tök érdekes. Eredetileg tán a Kalcsán jelent volna meg.)_

Elkezdődött tehát a 2000-es év, és ahogy az előző években a Y2K kapcsán többen megjegyezték, január elsején leálltak a bankok, eljött az apokalipszis és megtörtént az elragadtatás.

Míg 1999-ben csak kb. 4 hónapnyi interjút kellett feldolgozni, itt rögtön egy egész évet, és ahogy haladunk előre az időben, úgy lesz egyre nehezebb válogatni: így, bár valószínű nem kell külön mondani, ez a lista egyre szubjektívebb lesz.

[Corel CEO Michael Cowpland](http://interviews.slashdot.org/story/00/01/21/0856206/interview-corel-ceo-michael-cowpland-answers). Tudtátok, hogy a Corelnek volt pár évig egy [Debian-alapú desktoplinuxa](http://en.wikipedia.org/wiki/Corel_Linux)? Sőt, aktívan dolgoztak a szoftvereik ezen platformra portolásán is, eléggé felemás módon, mert mind a WordPerfect, mind a CorelDRAW utolsó linuxos verziója Wine alatt futott, és emiatt komoly problémák voltak vele.

[DVD Jon](http://yro.slashdot.org/story/00/02/04/1133241/jon-johansens-answers-to-your-decss-questions). Ő írta a híres DeCSS programot, ami lerántotta a DVD-kről a <del>DRM-et</del> másolásvédelmet, hogy le lehessen játszani őket Linuxon, merthogy addig Hollywood nem nagyon akart kiadni lejátszóprogramot arra a platformra. Persze azonnal beperelték, [de sikertelenül](http://en.wikipedia.org/wiki/Dvd_jon#The_DeCSS_prosecution), bár négy évig húzódott az ügy. Érdemes megjegyezni, hogy a DRM egyszer sem hangzik el az interjúba, csak a másolásvédelem; a kifejezés a 00-es években lett népszerű.

[Philip Greenspun](http://tech.slashdot.org/story/00/04/27/107235/philip-greenspun-answers). Bajban vagyok, mert ő egy külön posztot érdemelne minimum, de azért megpróbálom pár mondatban összefoglalni a csókát. 1993-ban megalapította a [photo.net](http://photo.net)-et (ami azóta is él és virul, bár már pár éve túladott rajta), valamint ő volt az egyik alapítója az ArsDigitának (ami sajnos [szomorú véget ért](http://waxy.org/random/arsdigita/) nem sokkal az interjú után). A kérdések többsége viszont két másik projektjéről, az [ArsDigita University](http://en.wikipedia.org/wiki/ArsDigita_University) és a [Travels with Samanthá](http://philip.greenspun.com/samantha/)ról szólnak. Greenspun az utóbbi időkben rákapott a repülésre és a helikopterekre, valamint [blogol](http://blogs.law.harvard.edu/philg/), rendkívül jól. Böngésszétek a [wikioldalát](http://en.wikipedia.org/wiki/Philip_Greenspun) is, megéri.

[SCO](http://tech.slashdot.org/story/00/05/05/0713234/sco-answers-questions-about-linux). Az SCO leginkább a [Linux elleni perek](http://en.wikipedia.org/wiki/SCO_Group#SCO-Linux_lawsuits_and_controversies) miatt hírhedt, de 2000-ben még rendkívül jó barátságban álltak, bár az SCO nagyban nyomta a saját Unixát is mellette. További érdekességek: amikor még a 64-bit az Itaniumról szólt.

[Douglas Adams](http://entertainment.slashdot.org/story/00/06/21/1217242/douglas-adams-answers-finally) és [Woz](http://apple.slashdot.org/story/00/01/07/1124211/interview-steve-wozniak-unbound). Kérdések?

[Jon &#8220;maddog&#8221; Hall](http://linux.slashdot.org/story/00/01/01/139238/interview-a-new-linux-year-with-jon-maddog-hall). Őslinuxos, beszél a platform jövőjéről, felmerül a GNU HURD <del>Nukem Forever</del>, házisörök, és hogy honnan szerezte a nickjét.

[Help Bush and Gore Answer Slashdot Questions](http://news.slashdot.org/story/00/11/01/1133258/help-bush-and-gore-answer-slashdot-questions). Amikor az elnökválasztás idején a két fő versenyző tojt válaszolni a kérdésekre, megkérdezték a kommentelőket, hogy ők mit válaszolnának. Remek thread, érdemes végigolvasni, én percek óta röhögök rajtuk.

[Al Gore&#8217;s Webmaster](http://news.slashdot.org/story/00/02/19/0932207/al-gores-webmaster-answers-your-questions). Hónapokkal korábban válaszolt azonban a kampány internetes részéért felelős ember. Gore már 2000-ben több, mint 100000 fős netes közösséget alakított ki, és úgy egyébként is próbáltak erős internetes kampányt folytatni, pedig akkor még csak Web 1.0 volt.

[Bjarne Stroustrup](http://developers.slashdot.org/story/00/02/25/1034222/c-answers-from-bjarne-stroustrup). A C++ atyja, természetesen a nyelvről beszél, megcáfol egy csomó tévhitet, és úgy általában nagyon lelkesen beszél a saját nyelvéről, persze az volna a furcsa, ha nem így tenné.

[Itt](http://interviews.slashdot.org/index2.pl?section=39&color=green&index=1&view=stories&duration=-1&startdate=2000) kezdődik a 2000-es archívum, aki további interjúkra kiváncsi. <del datetime="2014-04-30T07:06:21+00:00">Folytatjuk&#8230;</del>

-------------------------------------------------------------------------------

Saturday, 3 May 2014
By KTamas
https://blog.ktamas.com/index.php/2014/05/03/slashdot-interjuk-2000/
