Káromkodósplatformer (VVVVVV)
=============================


_(Ezt a posztot több, mint két éve írtam eredetileg, gondoltam elkezdem kitakarítani a draft mappámat a [cult of done](http://www.brepettis.com/blog/2009/3/3/the-cult-of-done-manifesto.html) jegyében. Azóta megtudtam, hogy ezeknek a típusú játékoknak nevük is van: masocore. [Itt van pl. egy cikk róluk](http://www.slate.com/articles/technology/bitwise/2014/03/dark_souls_ii_the_rise_of_masocore_gaming.html), a VVVVVV pont nincs benne, de van [Super Meat Boy](http://supermeatboy.com/) meg [Spelunky](http://spelunkyworld.com/), mindkettő melegen ajánlott a kategória rajongóinak. Ja meg az [Indie Game: The Movie](http://buy.indiegamethemovie.com/))_

A platformer mindenképpen az egyik kedvenc játéktípusom, valószínű azért, mert az Apogee által kiadott [Secret Agent Mission 1](http://www.emuparadise.me/Abandonware_Games/Secret_Agent_Mission_1_(1992)(Apogee_Software_Ltd)/94785)-en, illetve a [Crystal Caves](http://en.wikipedia.org/wiki/Crystal_Caves)en nőttem fel. Így amikor megvettem pár napja a [Humble Indie Bundle 3](http://blog.humblebundle.com/post/9976785110/humble-indie-bundle-3)-at, és elkezdtem játszani a [VVVVVV](http://thelettervsixtim.es/) nevű játékkal (igen, ez hat darab v betű), akkor hirtelen eltűnt több, mint négy óra az életemből.

A VVVVVV ugyanis egy igenjó platformer, a káromkodós, aljas fajtából. A pályák képernyőkből állnak, és egy-egy képernyő alapvetően arra épül, hogy igenis meghalsz párszor, mire megcsinálod jól. Ja igen, a játék alapvető csavarja, hogy nem ugrálsz, hanem alapvetően három gombot használsz: balra, jobbra, és space &#8212; ez utóbbi ugyanis megfordítja a gravitációt neked. Ezt amúgy gyorsan meg lehet szokni, és borzasztó ötletes pályák létrehozására ad lehetőséget, ezt ki is használták a készűtők.

Apropó ötletes pályák: a játék legnehezebb részének tartott &#8220;Veni, Vidi, Vici&#8221; pályarészt konkrétan nagyjából 4-500 halál és egy óra után csináltam meg sikeresen. Minden csupán gyakorlás kérdése, még ha az ember az elején nem is hiszi el, hogy meg lehet csinálni: hat képernyőn keresztül kell a felfele &#8220;repülő&#8221; karakterünket navigálni a halálos tüskék között &#8212; hogy utána azonnal, kvázi megállás nélkül vissza is gyere ugyanezen az útvonalon.

_(volt egy screenshotom is a dologról, sajnos nem találom, ez van.)_

Azt hiszem, a fentiek ismeretében nem kell magyaráznom a káromkodósplatformer kifejezést: sok kicsi frusztráció a játék, egy adott képernyő megcsinálása abszolút trial-and-error, kitartást igényel, az ember pedig ugyanazon képernyőn lévő huszadik halál után elkezd nagyon csúnyán beszélni. Az egészet pedig ellensúlyozza a sok kicsi katarzis és győzelem, mert checkpointbol nagyon sok van egy adott palyan, es ha meghalsz, mindig a legutolsohoz kerulsz vissza. Így megmarad a kitartás, legalábbis nekem megmaradt a játék végigviteléig, ami, mint fentebb említettem, nem olyan sok idő, kivéve ha arra játszol, hogy megszerezd mind a húsz bigyót, amiért tuti jár valami bónusz.

-------------------------------------------------------------------------------

Thursday, 1 May 2014
By KTamas
https://blog.ktamas.com/index.php/2014/05/01/karomkodosplatformer-vvvvvv/
