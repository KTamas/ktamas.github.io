Megvannak a jegyek péntek
=========================


Még kábé egy hete értesültem arról, gyakorlatilag véletlenül, hogy a városban fog játszani a [The Touré-Raichel Collective](http://www.toureraichel.com/), ami [Vieux Farka Touré](http://en.wikipedia.org/wiki/Vieux_farka_toure) és [Idan Raichel](http://en.wikipedia.org/wiki/Idan_Raichel) zenekara. Tavaly adtak ki egy [egészen remek, többnyire akusztikus lemezt](http://store.toureraichel.com/album/the-tel-aviv-session), amit nagyon szerettem, szóval nem is volt kérdés, hogy el kell rá menni. Már csak az volt a kérdés, hogy kivel, de ez is relatív gyorsan megoldódott: a kávégeek kolléga szintén azonnal rákattant a zenéjükre, és ma megvettük rá a jegyeket, amik egészen emberi áron voltak, a helyi viszonyokhoz képest legalábbis (260 SEK).

Délután aztán átkapcsoltam magam az otthonülős, sorozatnézős módba, az este további részében ledaráltam a héten megmaradt sorozatokat, és még így is maradt: a Mad Men és a Continuum új évadába például még egyáltalán nem kezdtem bele. 

A holnapi terveim között leginkább egy varrós reality (igen, jól olvastátok) megnézése és az esti koncert szerepel, vasárnap meg gyülekezet, ahol én fogom kezelni a technikát ezúttal. Lassan de biztosan egyre türelmetlenebb vagyok amúgy, hogy mikor jön már el a jövő csütörtök este, amikoris leszáll a gépem Pesten, hogy aztán újra találkozhassak mindenkivel. 

Ennek ellenére jelentős lépéseket és fejlődést tettem affelé, hogy ne pörögjek és kattanjak be teljesen a várakozásba, és tudjam mellette élvezni a mindennapokat is, ami azért jó.

-------------------------------------------------------------------------------

 Monday, 29 Apr 2013
By KTamas
https://blog.ktamas.com/index.php/2013/04/29/megvannak-a-jegyek-pentek/

More about...

* énblog:     https://blog.ktamas.com/tags/%C3%A9nblog/
* svédország: https://blog.ktamas.com/tags/sv%C3%A9dorsz%C3%A1g/
