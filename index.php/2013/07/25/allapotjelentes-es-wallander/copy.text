Állapotjelentés és Wallander
============================


Csütörtök reggel van, itt ülök és várok a város egyetlen bevásárlóközpontjában, ma jön Bencze és Hanna pár napra látogatóba, vártam már nagyon. Ha lakásavatót nem is tartottam, úgy tűnik, velük tartok lakásbúcsúztatót, bár még mindig nincs meg az új albérlet, de még van egy szűk hetem, addig annyi minden történhet még. Például van már egy papíron remeknek látszó lakás, jó a méret, iszonyat jó környéken, pofátlanul olcsón, már csak az kéne, hogy a tulaj felvegye a telefonját. 

Wallander mindenkinek megvan? Henning Mankell [könyvsorozata](http://en.wikipedia.org/wiki/Henning_Mankell#Crime_fiction), jó kis krimi, főszereplője <del datetime="2013-07-25T08:11:11+00:00">Kenneth Branagh</del> Kurt Wallander, svéd nyomozó, aki borostás, kicsit elhízott, magánéleti problémája és úgy általában rossz napja van. Ezen csak rontanak az Ystad városában történő bűnesetek. A könyvsorozatból készült három feldolgozás is: [svéd mozifilmek](http://en.wikipedia.org/wiki/Wallander_(film_series)), [svéd tévésorozat](http://en.wikipedia.org/wiki/Wallander_(Swedish_TV_series)), [brit tévésorozat](http://en.wikipedia.org/wiki/Wallander_(UK_TV_series)). Ebből még anno a legutóbbit sózta rám Gazs, és az nagyon remek: leginkább [Kenneth Branagh](http://en.wikipedia.org/wiki/Kenneth_Branagh) miatt, aki közel tökéletesen alakítja a borostás, elhízott, magánéleti problémákkal rendelkező Wallandert, akinek nagyon rossz napja van. 

Nem egy vidám sorozat ez amúgy, nem is nagyon lehet egy nap egynél többet megnézni belőle. Amit kapunk, a már fentebb említett Kenneth Branagh mellett, még több remek színész (például az első két évadban [Loki](http://en.wikipedia.org/wiki/Tom_Hiddleston)), jó sztorik, gyönyörű tájak, remek fényképezés. Ez utóbbi azért is kiemelendő, mert ez volt az első brit sorozat, amit [Red One](http://en.wikipedia.org/wiki/Red_One#The_Red_One) digitális kamerákkal forgattak. Néha kicsit elszálltak a dologgal (van egy rész amiben végig játszanak a tilt-shifttel), de összességében ad egy remek vizuális világot az egésznek. Három évad van, kilenc résszel összesen, még lesz három utolsó valószínű jövőre, brit sorozatok, ugye, ők a minőségre mennek, nem a mennyiségre, erősen ajánlott.

Írok a svéd verzióról is hamarosan.

-------------------------------------------------------------------------------

Thursday, 25 Jul 2013
By KTamas
https://blog.ktamas.com/index.php/2013/07/25/allapotjelentes-es-wallander/

More about...

* énblog:     https://blog.ktamas.com/tags/%C3%A9nblog/
* sorozatok:  https://blog.ktamas.com/tags/sorozatok/
* svédország: https://blog.ktamas.com/tags/sv%C3%A9dorsz%C3%A1g/
